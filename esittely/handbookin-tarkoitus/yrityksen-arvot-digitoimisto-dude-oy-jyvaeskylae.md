# Yrityksen arvot - Digitoimisto Dude Oy, Jyväskylä

Duden viralliset arvot, jotka löytyvät myös [nettisivujen puolelta](https://www.dude.fi/dude).

Jos pitäisi valita joko paljon asiakkaita/keskinkertainen laatu tai vähän asiakkaita/loistava laatu, valitsisimme ilman muuta jälkimmäisen.

1\. **Läpinäkyvyys** – Et tule saamaan meiltä epämääräistä tarjousta tai ontuvaa myyntipuhetta palvelusta, jota et todellakaan tarvitse tai jota emme osaisi täydellisesti tuottaa. Emme tee tyhjiä lupauksia ja kerromme avoimesti, jos emme voi jotain toteuttaa. Rehellisyys näkyy toiminnassamme työkaverilta toiselle ja työntekijältä asiakkaalle. Läpinäkyvyys näkyy myös [tavassamme tehdä koodia](https://www.dude.fi/yhteiso-ja-koodi).

2\. **Laatu** – Meille laatu tarkoittaa sitä, että jokaiseen uuteen asiakkaaseen tutustutaan huolella ja verkkosivustolle/-kaupalle suunnitellaan ulkoasu, joka on parempi kuin yhdenkään samalla toimialalla toimivan kilpailijan. Emme turvaudu sivuston suunnittelussa valmisteemoihin eikä koodipuolella mennä siitä, mistä aita on matalin. Myös asiakaspalvelu ja oman talon sisältä löytyvät palvelinratkaisut sekä oma tuotekehitys palvelinongelmien valvonnassa ovat meille tärkeä osa Dude-laatua.

3\. **Vastuullisuus** – Emme lähde mukaan projekteihin, joiden emme usko tuovan tähän maailmaan mitään hyvää. Olemme ehdottomasti itsekin parhaimmillamme silloin, kun asiakkaamme itse uskoo asiaansa ja kun se asia on jotain, joka tekee maailmasta paremman paikan. Emme siis lähde mukaan projekteihin, joiden yrityksen toimiala on pikavippi-, telemarkkinointi-, nettikasino- tai aseteollisuus.

4\. **Rohkeus** – Joskus se on sitä että ehdotetaan asiakkaalle jotain mitä hän ei ole pyytänyt, toisinaan taas sitä että kerromme että jotain ei kannata mielestämme tehdä. Jokaisella työntekijällä rohkeus olla mitä on ja yrityksenä rohkeus olla osiensa summa.

5\. **Kehitys** – Emme ole koskaan valmiita. Koko tiimi seuraa aktiivisesti oman alansa työkalujen ja toimintaympäristön kehitystä. Joskus projekti ja tiimi hyötyy siitä että jotain uutta kehitetään omien katteiden kustannuksella jopa kesken projektin.

6\. **Välittäminen** – Katsellaan vähän mitä ympärillä tapahtuu ja joskus on hyvä kysyä kanssaeläjiltä että ”kuinka voit?”. Projekteissa meille ei riitä pelkästään huikea visuaalisuus ja moitteeton koodi, vaan haluamme myös koko palvelukokemuksen olevan korkealla tasolla aina ensimmäisestä yhteydenotosta lähtien. Jokainen ihmisen kirjoittama viesti tai puhelu ansaitsee tulla vastatuksi.

#### Aiheeseen liittyviä bloggauksia

* [14.4.2016: Digitoimisto Dude: ruumiinavaus 2016](https://www.dude.fi/digitoimisto-dude-ruumiinavaus-2016)
